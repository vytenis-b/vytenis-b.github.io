---
layout: post
section-type: post
title: Kam man ta asmeninė svetainė?
category: blog
---

Asmeninės svetainės yra _soo 2005_. <!--more-->

Nesiginčiju. Bet tuo pačiu ir nesutinku, kad turime geresnių alternatyvų.

## Platformos nepakeitė svetainių

Facebook, YouTube ir kitos platformos su savo „pamatyk daugiau reklamos“ algoritmais pavertė mus bandomaisiais triušiais. Bet kokia įžvalgi, apgalvota idėja paskęsta kasdienėse aktualijose. Viskas logiška – spaudinėji savo _newsfeed_, vis tikiesi pamatyt kažką naujo, todėl visi ir rašo, filmuoja, kalba ir mimuoja „kažką naujo“. Gyvenimiški pastebėjimai dingsta, paieškos laukelis jų neberanda. O kartais – minčių autorius tiesiog išnyksta iš platformos (išmestas ar išėjęs).

Ir viskas vyksta be mūsų sutikimo ar pageidavimo. Mainais į mūsų duomenis, informacijos laisvę ir net demokratinius principus.

Gaila, kad RSS _feedai_ traukiasi į užmarštį. Gaila, kad vardan auditorijos ir pasiekiamumo spjaunam į autonomiją ir savo gyvenimus sudedam į korporacijų rankas.

O dabar, skandalams pagaliau padaužius fb, darosi nebeįmanoma neprisijungus pasiekti įvairių organizacijų profilių, renginių informacijos. Štai jums ir „nekurk svetainės, užteks fb puslapio“.

## Ne viskas internete yra verslas

Man rašyti ir pasakoti nėra verslas. Šitoj svetainėj nėra ir nebus reklamų. Aš rašau, nes negaliu nerašyti. Ir tuo pat metu nenoriu, kad mano rašliavos nutūptų platformose, kurios gali ištrinti mano paskyrą, bankrutuoti ar parduoti mano el. paštą, telefono numerį, buvimo vietą ir asmenines žinutes visiems, kas pasiūlo už tai sumokėti.

Vadinkit keistuoliu, jei taip norit.

Ir tuo pat metu kasdien sukuriami tūkstančiai tokių svetainių, kurios teapsimeta tikrais tinklaraščiais – jos egzistuoja vien nuorodoms talpinti, vien didžiajam G apgauti. Vien kažkokiam kažkokios korporacijos algoritmui, kuris pelnosi ne iš ko kito, o reklamos.

## Asmeninė svetainė kaip CV?

LinkedIn anksčiau skelbėsi padėsianti susirasti darbą, turėti paprastai prieinamą ir aiškų CV internete. Tada ji paleido savo _newsfeed_, kuris prikimštas pseudo... Ne, ne pseudo, o tiesiog tuščiu bereikšmiu mėšlu.

O kaip dėl CV LinkedIn'e?

Cha, na... jei nori, kad visą tavo profesinį gyvenimą nugvelbtų įmonės, panašios į _Cambridge Analytica_ – prašom, palik varnelę prie nustatymo „Public“. Tikiesi, kad _connectionai_ išeis į naudą? Po kelinto _spaminio_ pranešimo nustosi tikrinti pranešimus? Platforma nepakeičia gyvenimo, kolegų ir tikrų pažinčių. Vis dėlto, bent kol kas apačioje šmėžčios nuoroda į mano LI profilį.
